{"authors": [], "date_download": null, "date_modify": null, "date_publish": null, "description": "", "filename": "118147_US_automaker_bailout_deal_fails_to_pass_Senate.xml", "image_url": null, "language": "nl", "localpath": null, "source_domain": "118147_US_automaker_bailout_deal_fails_to_pass_Senate", "text": "Reddingsplan Amerikaanse autofabrikant geblokkeerd door Senaat 12-Dec-08 Een reddingsplan van 14 miljard dollar voor de drie grote Amerikaanse autofabrikanten, Chrysler, Ford en General Motors, is bij procedurele stemming door de Senaat van de Verenigde Staten afgekeurd. Het voorstel werd weggestemd nadat gesprekken tussen de twee partijen stil kwamen te liggen omdat de leiders van de Republikeinse Partij er bij de vakbond United Auto Workers (UAW) op aandrongen om de lonen volgend jaar sterk te verlagen, zodat de loonschaal gelijk zou liggen aan die van Japanse autofabrikanten in de Verenigde Staten. De UAW wilde niet aan deze eisen voldoen. Bij de telling in de Senaat bleek dat het resultaat van de stemming uitkwam op 52-35, een tekort van acht stemmen ten opzichte van de 60 stemmen die nodig waren om het plan goed te keuren. Tien Republikeinen, veertig Democraten en twee onafhankelijke senatoren stemden voor het reddingsplan. Drie Democraten en 31 Republikeinen stemden tegen. Harry Reid, leider van de meerderheidspartij in de Senaat, zei dat hij ``bijzonder teleurgesteld'' was dat het plan niet was goedgekeurd. ``Ik zie er tegenop om morgen naar Wall Street te kijken. Dat wordt geen leuke situatie,' ' zei Reid. ``Dit raakt miljoenen Amerikanen, niet alleen de arbeiders in de fabrieken maar ook verkopers, dealerschappen en garages, direct in hun portemonnee.' ' De Republikeinse Senator Bob Corker was ook ontevreden met het resultaat. ``Er was nog maar zo weinig voor nodig om deze deal te sluiten. We hadden alle praktische problemen opgelost en dan loopt het spaak bij de laatste horde,' ' zei hij. Een aantal democraten wil nu dat President Bush een deel van het reddingspakket van $ 700 miljard, dat voor Wall Street was bedoeld, gebruikt om de worstelende autosector te helpen. Beurzen over de hele wereld daalden sterk na het nieuws : Nikkei in Japan verloor 484,68 punten of 5,6 procent en bereikte een niveau van 8253,87 punten. Aandelen in autobedrijven Toyota, Nissan en Honda daalden allemaal met minstens 10 procent. De Europese aandelen, bijvoorbeeld in Engeland en Duitsland, hadden ook de lijden want de FTSE-100 index was rond het middaguur met 176,3 punten gedaald tot 4.211.", "title": "US automaker bailout deal fails to pass Senate.", "title_page": null, "title_rss": null, "url": null}