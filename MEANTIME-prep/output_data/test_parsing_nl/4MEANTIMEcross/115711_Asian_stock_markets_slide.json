{"authors": [], "date_download": null, "date_modify": null, "date_publish": null, "description": "", "filename": "115711_Asian_stock_markets_slide.xml", "image_url": null, "language": "nl", "localpath": null, "source_domain": "115711_Asian_stock_markets_slide", "text": "\"Aziatische beurzen dalen ; Nikkei op laagste punt sinds 1982 \"27-Oct-08 Op maandag hervatte de neerwaartse trend op aandelenbeurzen in Azi\u00eb en daalde de Japanse Nikkei-index tot een dieptepunt dat we sinds oktober 1982 niet meer hebben gezien, aangezien aandeelhouders de maatregelen om de krediet - en aandelencrisis tot stilstand te brengen onvoldoende achten. Taro Aso, de Japanse premier, sprak met hooggeplaatste mensen in de overheid en vroeg ze nieuwe plannen te maken om Japan te behoeden tegen nog meer schade door de internationale recessie. De Nikkei daalde 6,4 procent of 486,18 punten en sloot op 7.162,90. De Amerikaanse dollar steeg ten opzichte van de yen na zes dagen verlies, waarmee de dollar 92,27 yen waard is. Op vrijdag daalde de koers van de yen tot 90,89, de laagste koers sinds augustus 1995. De Hang Seng Index in Hong Kong was bijna de hele dag in vrije val en eindigde 12,7 procent, of 1.602,54 punten, lager op 11.015,84. Voorafgaand aan een laat herstel stond de index op minder dan 11.000 punten, wat sinds 2004 niet is voorgekomen. De Shanghai Composite Index verloor 6,3 procent of 116,27 punten en sloot op 1.723,35. In het afgelopen jaar heeft de Shanghai Index, de hoogst gewaardeerde index op het Chinese vasteland, bijna driekwart aan waarde ingeboet. Andere Aziatische beurzen daalden in reactie op Japan en China ook sterk. De Singapore Straits Times Index, die op vrijdag 8,3 daalde, was gesloten vanwege een feestdag. De Indiase aandelen op de Sensex-index in Mumbai daalden eerder op de dag met tien procent tot onder het cruciale niveau van 8.000 punten maar de dag werd afgesloten met een minder ernstige daling van twee procent. Ook in Australi\u00eb waren de verliezen wat lager, maar de All Ordinaries in Sydney bereikte desalniettemin met 3.768 punten een dieptepunt sinds de herfst van 2004.", "title": "Asian stock markets slide.", "title_page": null, "title_rss": null, "url": null}