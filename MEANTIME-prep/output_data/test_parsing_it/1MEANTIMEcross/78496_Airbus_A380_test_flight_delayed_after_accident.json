{"authors": [], "date_download": null, "date_modify": null, "date_publish": null, "description": "", "filename": "78496_Airbus_A380_test_flight_delayed_after_accident.xml", "image_url": null, "language": "it", "localpath": null, "source_domain": "78496_Airbus_A380_test_flight_delayed_after_accident", "text": "Volo di prova di Airbus A380 ritardato a seguito di un incidente 1 settembre 2007 Un volo di prova del nuovo superjumbo Airbus A380, il pi\u00f9 grande aereo passeggeri del mondo, \u00e8 stato ritardato oggi a seguito di un incidente in superficie all' aeroporto di Suvarnabhumi, che serve la citt\u00e0 di Bangkok, Thailandia. Il piccolo incidente \u00e8 avvenuto durante l' operazione di push back, quando l' aereo stava lasciando la piazzola di sosta prima del volo diretto al Chiang Mai International Airport. Mentre l' aereo veniva spinto indietro da un rimorchiatore Thai Airways International, l' aletta sinistra ha colpito il lato del capannone, contro il quale si \u00e8 accartocciata. Le alette, volte a migliorare il rendimento del carburante, sono parti non fondamentali. Dopo un sopralluogo, Airbus ha deciso di rimuovere entrambe le alette e di proseguire il volo senza tali componenti. L' aereo \u00e8 partito quattro ore dopo l' orario previsto per il decollo, alle 09:45 ora locale, trasportando 150 passeggeri. Il volo doveva smentire le critiche rivolte all' enorme aereo di linea, con un' apertura alare di 79 metri, secondo le quali sarebbe troppo grande (e quindi troppo complesso per il personale di terra) per le operazioni pratiche nella maggior parte degli aeroporti. Dimostra inoltre i persistenti problemi all' aeroporto di Suvarnabhumi, che ha subito vari incidenti dalla sua apertura, avvenuta lo scorso settembre, il pi\u00f9 grave dei quali \u00e8 stata la scoperta di grandi crepe nelle piste di rullaggio dell' aeroporto, poco dopo l' apertura. Airbus ha affermato che proseguir\u00e0 con il tour dimostrativo dell' aereo in Asia.", "title": "Airbus A380 test flight delayed after accident.", "title_page": null, "title_rss": null, "url": null}