{"authors": [], "date_download": null, "date_modify": null, "date_publish": null, "description": "", "filename": "129865_Airbus_offers_funding_to_search_for_black_boxes_from_Air_France_disaster.xml", "image_url": null, "language": "it", "localpath": null, "source_domain": "129865_Airbus_offers_funding_to_search_for_black_boxes_from_Air_France_disaster", "text": "Airbus offre finanziamenti per la ricerca delle scatole nere del disastro Air France 30 luglio 2009 Airbus ha annunciato la propria intenzione di contribuire per una cifra compresa tra i 12 e i 20 milioni di euro (da 16 a 28 milioni di dollari circa) per finanziare una ricerca pi\u00f9 estesa delle scatole nere del volo Air France 447. Il jet di linea Airbus A330 \u00e8 precipitato nell' Oceano Atlantico nel mese di giugno, provocando la morte di tutte le 228 persone a bordo. L' amministratore delegato Thomas Enders ha dichiarato in un comunicato : \"Vogliamo sapere che cosa sia successo, perch\u00e9 il miglioramento della sicurezza aerea \u00e8 la nostra massima priorit\u00e0. Siamo totalmente impegnati nel sostenere l' ampliamento della ricerca, con un contributo significativo \". Bench\u00e9 di norma i costruttori forniscano assistenza tecnica alle indagini, l' imparzialit\u00e0 richiesta rende la proposta di finanziamento un evento raro, come ribadito dal portavoce di Airbus Stefan Schaffrath, che ha definito senza precedenti la mossa della societ\u00e0. \"Si tratta di un incidente eccezionale e di una situazione eccezionale \", ha spiegato Schaffrath. L' agenzia investigativa francese BEA ha richiesto assistenza finanziaria per la ricerca sia a Airbus sia a Air France. Air France ha discusso questa possibilit\u00e0 con la BEA. Gli investigatori hanno gi\u00e0 rinunciato a cercare il registratore vocale della cabina di pilotaggio e il registratore dei dati di volo utilizzando il metodo convenzionale di tracciamento dei segnali audio \"pinger \", le cui batterie si esauriscono nell' arco di 30-40 giorni. Le ricerche sono tuttora in corso, con l' impiego di apparecchiature di rilevazione a rimorchio da una nave francese, ma se il tentativo si rivelasse infruttuoso la BEA richieder\u00e0 finanziamenti per un' ulteriore ricerca della durata di tre mesi. Il sistema ACARS (Aircraft Communications Addressing and Reporting System, ovvero il sistema di indirizzamento e segnalazione delle comunicazioni dell' aeromobile) dell' aereo era riuscito a trasmettere informazioni riguardanti problemi a bordo prima dell' incidente. I dati ACARS suggeriscono che l' aereo aveva riportato una perdita di letture fondamentali, tra cui la velocit\u00e0, facendo ricadere i sospetti sul sistema pitot-statico che fornisce diverse misurazioni. Airbus aveva gi\u00e0 raccomandato la sostituzione di un componente di tale sistema, i tubi di Pitot, sugli A330. Air France non la applic\u00f2 sul velivolo coinvolto nell' incidente, bench\u00e9 ora l' intera flotta disponga di tale modifica. Da allora, sono stati identificati altri tre incidenti riconducibili a circostanze analoghe. Il National Transportation Safety Board degli Stati Uniti sta indagando sui due verificatisi su suolo americano, mentre all' inizio del corrente mese un altro Air France A330 equipaggiato con i nuovi tubi ha subito una serie di problemi analoga sulla rotta dall' Italia alla Francia.", "title": "Airbus offers funding to search for black boxes from Air France disaster.", "title_page": null, "title_rss": null, "url": null}