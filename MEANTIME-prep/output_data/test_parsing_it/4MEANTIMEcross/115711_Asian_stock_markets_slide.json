{"authors": [], "date_download": null, "date_modify": null, "date_publish": null, "description": "", "filename": "115711_Asian_stock_markets_slide.xml", "image_url": null, "language": "it", "localpath": null, "source_domain": "115711_Asian_stock_markets_slide", "text": "I mercati azionari asiatici in declino ; Nikkei al livello pi\u00f9 basso dall' 82 27 ottobre 2008 Luned\u00ec i mercati azionari asiatici hanno ripreso la loro corsa verso il basso e l' indice azionario giapponese Nikkei \u00e8 sceso a minimi che non si vedevano dall' ottobre del 1982, poich\u00e9 gli azionisti reputano non sufficienti le precedenti misure messe in atto dal governo giapponese per arrestare la crisi del credito e del mercato. Il primo ministro giapponese, Taro Aso, ha convocato i funzionari del governo chiedendo loro nuovi piani sperimentali per salvare il Giappone dagli ulteriori danni inflitti dalla recessione mondiale. Nella sessione odierna, il Nikkei ha chiuso in calo del 6,4 per cento, o di 486,18 punti, fermandosi a quota 7.162,90. Il valore del dollaro USA \u00e8 aumentato rispetto allo yen dopo sei giorni consecutivi di perdite, con una quotazione di 92,27 yen per dollaro. Venerd\u00ec scorso, il valore di cambio dello yen era sceso a 90,89, il peggior risultato della moneta da agosto 1995. L' indice Hang Seng di Hong Kong \u00e8 sceso in caduta libera per la maggior parte della giornata, chiudendo a 11.015,84 con un calo del 12,7 per cento, o di 1.602,54 punti,. Prima del recupero a sessione avanzata, l' indice si aggirava sotto la soglia degli 11.000 punti, fatto mai verificatosi dal 2004. L' indice Shanghai Composite ha perso il 6,3 per cento, o 116,27 punti, per chiudere la sessione a 1.723,35. L' anno scorso l' indice di Shanghai, che \u00e8 il pi\u00f9 valutato in Cina continentale, ha perso quasi tre quarti del suo valore. Altri mercati asiatici hanno registrato un brusco calo a seguito dei timori provenienti da Giappone e Cina. L' indice di Singapore Straits Times, che venerd\u00ec \u00e8 sceso dell' 8,3 per cento, oggi \u00e8 stato chiuso per festivit\u00e0. Le azioni indiane sull' indice Sensex di Mumbai hanno perso il dieci per cento, sotto la soglia cruciale degli 8000 a inizio sessione, prima di recuperare con una perdita pi\u00f9 contenuta del due per cento. Le perdite registrate dai mercati australiani sono state di poco inferiori, spingendo ancora gli All Ordinaries di Sydney verso i livelli pi\u00f9 bassi dall' autunno del 2004, a quota 3.768.", "title": "Asian stock markets slide.", "title_page": null, "title_rss": null, "url": null}