{"authors": [], "date_download": null, "date_modify": null, "date_publish": null, "description": "", "filename": "76437_Markets_dragged_down_by_credit_crisis.xml", "image_url": null, "language": "it", "localpath": null, "source_domain": "76437_Markets_dragged_down_by_credit_crisis", "text": "I mercati trascinati verso il basso dalla crisi del credito 10 agosto 2007 I mercati azionari globali oggi sono scesi, in una svendita di massa derivante dalla crisi dei mutui sub-prime negli Stati Uniti. Il Dow Jones Industrial Average ha rimbalzato a fine giornata, dopo una caduta superiore ai 250 punti, chiudendo la giornata con una perdita di circa 31 punti. L' indice del Regno Unito FTSE 100 \u00e8 sceso di 232,90 punti a 6.038,30 e il giapponese Nikkei 225 ha perso 406,51 punti, atterrando a quota 16.764,09. Le banche centrali di tutto il mondo stanno iniettando fondi nei propri sistemi bancari per aggiungere liquidit\u00e0, temendo l' insolvenza di molte imprese finanziarie con legami sub-prime. Ieri, la Federal Reserve statunitense ha trasferito 24 miliardi di dollari alle riserve temporanee, su esempio della Banca centrale europea, che ha autorizzato un' iniezione record da 83,6 miliardi di euro alle sue banche, la sua pi\u00f9 grande infusione di denaro finora attuata. Venerd\u00ec scorso, la Fed ha stipulato un accordo di riacquisto di titoli garantiti da ipoteca per 38 miliardi di dollari, placando le preoccupazioni degli azionisti. Inoltre venerd\u00ec, la Banca del Giappone ha immesso mille miliardi di yen nel sistema finanziario giapponese. La Federal Reserve si riunisce questa settimana, ma ha deciso di mantenere il proprio tasso obiettivo del 5,25 %, anche se venerd\u00ec il tasso sui fondi federali si aggirava intorno al 6 %, indicando un calo della liquidit\u00e0. La settimana \u00e8 iniziata all' insegna dell' instabilit\u00e0 lo scorso venerd\u00ec con la caduta di Bear Stearns a causa della perdita integrale di due importanti fondi speculativi, il cui valore era superiore a 1,5 miliardi. I fondi speculativi sono stati pericolosamente esposti al fallimento massivo dei mutui sub-prime e la societ\u00e0 ha annunciato di non poter restituire i soldi agli investitori. Washington Mutual e Countrywide Financial, entrambi importanti istituti di credito degli Stati Uniti che offrono mutui per la casa d' abitazione, hanno visto crollare le proprie azioni. Countrywide Financial ha rilasciato una dichiarazione questa settimana, in cui afferma di essere costretta a trattenere una percentuale maggiore sui mutui. American Home Mortgage Investment Corp, un altro grande istituto di prestito, di recente ha presentato istanza di fallimento. Il mercato immobiliare statunitense sta subendo un declino da pi\u00f9 di due anni, dopo che la Federal Reserve ha alzato i tassi di interesse per 17 volte. Ora, i creditori si trovano in un pantano, tra milioni di persone che non sono in grado di rimborsare i prestiti dopo la sottoscrizione di mutui a tasso variabile, tassi civetta, mutui di soli interessi o tassi congiunti. Jim Cramer, di Mad Money di CNBC, ha osservato che ben sette milioni di persone perderanno le loro case a causa dei mutui cattivi. Venerd\u00ec scorso, Cramer ha lanciato un' invettiva su Street Signs di CNBC, dicendo che la \"Fed stava dormendo \", intimandole di abbassare immediatamente i tassi. I mercati asiatici ed europei si sono trovati sempre pi\u00f9 invischiati nella crisi dei mutui sub-prime degli Stati Uniti. La Deutsche Bank tedesca ha perso quasi 3,5 miliardi di dollari sul valore delle azioni, costringendo il governo a organizzare un salvataggio. La principale banca francese, BNP Paribas SA, ha bloccato i prelievi da tre grandi fondi di investimento, piegati dall' esposizione sub-prime.", "title": "Markets dragged down by credit crisis.", "title_page": null, "title_rss": null, "url": null}