{"authors": [], "date_download": null, "date_modify": null, "date_publish": null, "description": "", "filename": "96770_World_stocks_plunge_on_fears_on_US_recession.xml", "image_url": null, "language": "it", "localpath": null, "source_domain": "96770_World_stocks_plunge_on_fears_on_US_recession", "text": "I mercati mondiali precipitano sull' onda dei timori per la recessione USA 21 gennaio 2008 I prezzi delle azioni sono crollati bruscamente in Europa e in Asia luned\u00ec, per i timori relativi ai problemi economici degli Stati Uniti, causando alcune delle pi\u00f9 grandi perdite in un solo giorno degli ultimi anni. A Hong Kong, l' indice Hang Seng \u00e8 sceso del 5,5 per cento, il maggior calo dagli attacchi terroristici dell' 11 settembre 2001. Perdite comprese tra il tre e il sette per cento sono state registrate in India, Cina, Gran Bretagna, Francia, Germania e Canada. Se da un lato sussistono molti fattori che connettono le economie nazionali, gli analisti attribuiscono la responsabilit\u00e0 delle recenti perdite ai timori di una recessione negli Stati Uniti. Gli Stati Uniti costituiscono il principale mercato di esportazione per molte imprese d' oltremare. Gli investitori stranieri inoltre hanno acquistato grosse partecipazioni nelle societ\u00e0 statunitensi. Quando gli istituti finanziari immobiliari americani hanno iniziato a riportare un gran numero di prestiti inadempienti alla fine del 2007, le perdite si sono estese ad altre istituzioni finanziarie, con conseguente contrazione dei mercati del credito, scatenando timori relativi agli elevati livelli del debito americano. La settimana scorsa, il presidente Bush ha proposto un piano di stimolo da 145 miliardi di dollari per incoraggiare una maggiore spesa da parte dei consumatori. Tuttavia, gli analisti sostengono che il provvedimento non sarebbe in grado di evitare una recessione, definita come un esteso declino nell' economia di una nazione per un periodo di almeno sei mesi. I mercati statunitensi luned\u00ec sono chiusi in onore di Martin Luther King Jr., festivit\u00e0 nazionale, ma il mercato dei futures su azioni suggerisce la previsione di ulteriori perdite alla riapertura dei mercati, marted\u00ec.", "title": "World stocks plunge on fears on US recession.", "title_page": null, "title_rss": null, "url": null}