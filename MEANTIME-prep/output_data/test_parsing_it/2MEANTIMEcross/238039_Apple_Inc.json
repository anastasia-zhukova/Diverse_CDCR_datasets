{"authors": [], "date_download": null, "date_modify": null, "date_publish": null, "description": "", "filename": "238039_Apple_Inc._CEO_Steve_Jobs_on_medical_leave.xml", "image_url": null, "language": "it", "localpath": null, "source_domain": "238039_Apple_Inc", "text": "Il CEO di Apple Inc. Steve Jobs in congedo malattia 17 gennaio 2011 Steve Jobs, l' amministratore delegato di Apple Inc., ha comunicato luned\u00ec, in una nota interna, che sarebbe stato in congedo medico per un periodo di tempo indeterminato. La dichiarazione ha provocato un brusco calo dei prezzi delle azioni di Apple sui mercati esteri, mentre i mercati americani erano chiusi in onore di Martin Luther King. L' annuncio di luned\u00ec, diffuso via e-mail, segna la terza volta negli ultimi dieci anni in cui Jobs, 55 anni, \u00e8 entrato in congedo per malattia. Ha combattuto il cancro al pancreas nel 2004 e ha richiesto sei mesi di riposo all' inizio del 2009, rivelando in seguito di aver subito un trapianto di fegato. Jobs non ha ancora divulgato le motivazioni della attuale decisione, ma ha dichiarato che ricoprir\u00e0 ancora il ruolo di CEO della societ\u00e0. Ha delegato all' attuale direttore operativo in carica Timothy D. Cook la responsabilit\u00e0 per la gestione ordinaria, come gi\u00e0 era avvenuto in occasione delle ultime due assenze di Jobs. Apple non ha rilasciato ulteriori dichiarazioni a livello ufficiale, mentre il The New York Times riferisce che una persona vicina alla situazione ha definito la salute di Jobs soggetta ad \"alti e bassi \", a causa di problemi relativi al sistema immunitario, spesso comuni tra soggetti sottoposti a trapianto di fegato. L' informatore, che ha chiesto di rimanere anonimo, ha riferito un deterioramento nelle ultime settimane delle condizioni di salute di Jobs, che aveva iniziato a perdere peso. Lewis W. Teperman, un medico presso la New York University, ha osservato : \"I pazienti sottoposti a trapianto spesso sono soggetti a problemi che non sono di natura letale. \"Sul suo sito web, Apple ha pubblicato il testo della e-mail di Jobs, che recita : Team, su mia richiesta, il consiglio di amministrazione mi ha concesso un congedo per malattia affinch\u00e9 io possa concentrarmi sulla mia salute. Continuer\u00f2 a essere l' amministratore delegato e sar\u00f2 coinvolto nelle principali decisioni strategiche per l' azienda. Ho chiesto a Tim Cook di assumersi la responsabilit\u00e0 per l' ordinaria amministrazione di Apple. Ho grande fiducia in Tim e nel resto del team dirigenziale, so che faranno un ottimo lavoro, realizzando i piani entusiasmanti che abbiamo in atto per il 2011. Amo cos\u00ec tanto Apple e spero di poter tornare il pi\u00f9 presto possibile. Nel frattempo, la mia famiglia e io apprezzeremmo vivamente il rispetto per la nostra privacy. Steve", "title": "Apple Inc.", "title_page": null, "title_rss": null, "url": null}