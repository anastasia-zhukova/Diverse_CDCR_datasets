{"authors": [], "date_download": null, "date_modify": null, "date_publish": null, "description": "", "filename": "21302_Apple_unveils_iPod_nano.xml", "image_url": null, "language": "en", "localpath": null, "source_domain": "21302_Apple_unveils_iPod_nano", "text": "Apple onthult iPod nano 07-Sep-05 Apple onthulde vandaag zijn laatste aanwinst in de iPod-collectie, de iPod nano. Dit werd vandaag aangekondigd tijdens een speciaal muziekevenement dat door Apple in het Moscone West Convention Center in San Francisco werd georganiseerd. De iPod Nano is verkrijgbaar in twee kleuren, wit en zwart, en twee maten, 2 GB en 4 GB, waarop respectievelijk 500 en 1.000 nummers kunnen worden opgeslagen tegen een prijs van respectievelijk USD 199, - en USD 249, -. De iPod nano is na de Shuffle, die in januari werd ge\u00efntroduceerd, het tweede model in de iPod-familie dat is uitgerust met flashgeheugen. De iPod nano vervangt de vergelijkbare iPod Mini in de iPod-collectie. De maximale capaciteit van de iPod nano is 2 GB minder dan die van de laatste versie van de iPod Mini, waarop 6 GB kon worden opgeslagen voor dezelfde prijs van USD 249, -. Apple kondigde ook een mobiele telefoon aan die kan worden gebruikt met iTunes, de Motorola ROKR E1, die in de V.S. exclusief verkrijgbaar zal zijn via Cingular Wireless en in Engeland via Virgin. De ROKR heeft een kleurenscherm waarop albumcovers kunnen worden weergegeven en is voorzien van ingebouwde stereospeakers en een stereokoptelefoon die met een microfoon ook als mobiele headset kan worden gebruikt. Gebruikers kunnen via een USB 1.1-verbinding de mobiele telefoon willekeurig automatisch laten vullen of deze zelf vullen met afspeellijsten voor muziek, luisterboeken en Podcasts vanuit hun iTunes bibliotheek. De Motorola ROKR pauzeert automatisch de muziek wanneer de gebruiker een telefoongesprek beantwoordt en er kan muziek worden afgespeeld tijdens het sms-en of wanneer een foto wordt genomen. De telefoon kost USD 250, - in combinatie met een abonnement van twee jaar. Tijdens het evenement werd ook een nieuwe versie 5 van iTunes aangekondigd. Naast een nieuwe uitstraling biedt iTunes nu ook een willekeurige afspeelmodus die door de gebruiker kan worden ingesteld, een betere zoekfunctie voor de Bibliotheek en Music Store en verbeterde oudercontrole op songs met expliciete teksten in de iTunes Music Store en de inhoud van Podcasts.", "title": null, "title_page": null, "title_rss": null, "url": null}