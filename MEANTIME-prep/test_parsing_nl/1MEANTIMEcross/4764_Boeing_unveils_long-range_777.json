{"authors": [], "date_download": null, "date_modify": null, "date_publish": null, "description": "", "filename": "4764_Boeing_unveils_long-range_777.xml", "image_url": null, "language": "en", "localpath": null, "source_domain": "4764_Boeing_unveils_long-range_777", "text": "Boeing onthult 777-machine voor lange afstand 17-Feb-05 Boeing heeft een nieuwe versie van de 777 voor de superlange afstand onthuld, die non-stop van Londen naar Sydney kan vliegen. De 777-200LR kan met 301 passagiers aan boord 9.420 zeemijl (17.446 kilometer) afleggen, waarmee het het grootste bereik van alle passagiersvliegtuigen ter wereld heeft. De machine kan vol passagiers en vracht non-stop van New York naar Singapore en van Los Angeles naar Dubai vliegen en is door Boeing Worldliner gedoopt omdat het bijna alle steden op aarde direct met elkaar kan verbinden. Alhoewel de 777-200LR non-stop van Londen naar Sydney kan vliegen, moet de retourvlucht door de windrichting in de bovenste atmosfeer worden onderbroken om te tanken. Tot dusver heeft Boeing vijf bestellingen van twee klanten voor de 777-200LR ontvangen sinds het in februari 2000 werd aangekondigd. Het eerste exemplaar van het nieuwe vliegtuig wordt in januari 2006 opgeleverd aan Pakistan International Airlines. EVA Airways is de andere eerste klant. De eerste vlucht is gepland voor begin maart. De 777-200LR zal dienen als basis voor een vrachtversie van de 777 die afgelopen november werd aangekondigd. Airbus, de Europese rivaal van Boeing die sinds 2003 hogere omzetten behaalt dan Boeing, gelooft dat de toekomst van passagiersvluchten ligt in zeer grote vliegtuigen zoals zijn nieuwe dubbeldeks A380-machine, die tot 840 mensen tussen een relatief klein aantal grote internationale vliegvelden kan vervoeren. Passagiers kunnen daarna overstappen op een andere vlucht naar hun uiteindelijke bestemming. Boeing gelooft echter dat passagiers liever direct willen vliegen tussen meer lokale vliegvelden, die te klein zijn om grote machines als de A380 te ontvangen.", "title": null, "title_page": null, "title_rss": null, "url": null}