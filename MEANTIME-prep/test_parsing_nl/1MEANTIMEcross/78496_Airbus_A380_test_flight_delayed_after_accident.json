{"authors": [], "date_download": null, "date_modify": null, "date_publish": null, "description": "", "filename": "78496_Airbus_A380_test_flight_delayed_after_accident.xml", "image_url": null, "language": "en", "localpath": null, "source_domain": "78496_Airbus_A380_test_flight_delayed_after_accident", "text": "Testvlucht Airbus A380 uitgesteld na ongeluk 01-Sep-07 Een testvlucht van de nieuwe Airbus A380 superjumbo, het grootste passagiersvliegtuig ter wereld, is vandaag uitgesteld na een klein ongeluk op Suvarnabhumi Airport, het vliegveld bij Bangkok in Thailand. Het lichte ongeval vond plaats tijdens de pushback, toen het vliegtuig zijn parkeerplaats verliet voor vertrek naar Chiang Mai International Airport. Toen het vliegtuig naar achteren werd geduwd door een vliegtuigtrekker, die werd bediend door een medewerker van Thai Airways International, kwam de linker winglet tegen de zijkant van de hangar en het onderdeel raakte hierdoor vervormd. De winglets zijn ontworpen om de brandstofeffici\u00ebntie te verbeteren en vormen geen cruciaal vliegtuigonderdeel. Na inspectie besloot Airbus beide winglets te demonteren en de vlucht zonder winglets te laten doorgaan. Het toestel vertrok vier uur na de geplande vertrektijd om 9.45 uur lokale tijd met 150 passagiers. De vlucht was bedoeld als antwoord op kritiek dat de enorme machine met zijn spanwijdte van 79 meter te groot (en dus te complex voor grondpersoneel) is voor praktisch gebruik op de meeste luchthavens. Het demonstreert ook de blijvende problemen op Suvarnabhumi airport, waar zich sinds de opening afgelopen september al meerdere incidenten hebben voorgedaan en zelfs kort na de opening grote scheuren in de taxibanen werden ontdekt. Airbus heeft verklaard dat de demonstratietournee van het vliegtuig door Azi\u00eb gewoon doorgaat.", "title": null, "title_page": null, "title_rss": null, "url": null}